---
title: Husí vejce v sokolí budce
published: true
image: /media/husi_vejce_620.jpg
listing_thumbnail: /media/husi_vejce_274.jpg
description: 'V Počeradech se stěhovala jedna sokolí budka, na všechny čekalo překvapení.'
date: '2021-03-08'
category: news
layout: news
---
8.3.2021

V Počeradech se stěhovala jedna sokolí budka z původních počeradských chladících věží na novou, patřící k paroplynovému cyklu. 

Je to pravděpodobně na dlouho poslední sokolí budka, která se instaluje na výškovou stavbu Skupiny ČEZ na severu Čech. Energetická společnost má totiž nyní hnízdní budky pro sokoly na všech svých výrobních lokalitách v Ústeckém kraji.

Podle Martina Borovského, vedoucího odboru péče o zařízení a provozu Paroplynového cyklu Počerady, nebude hnízdění ptáků na věži nijak ohroženo. „Na chladicí věž se až tak často neleze, maximálně kvůli revizím a opravě jejího pláště. Protože je poměrně nová, není momentálně ani jedno na programu dne. Budeme samozřejmě s napětím sledovat, zda se v budce někdo objeví. Pokud bychom pak přece jen museli někdy z nějakých důvodů až na její vrchol, tak se před tím pochopitelně spojíme s ornitology, aby nám poradili a případně i doporučili, co a jak,“ uzavřel Martin Borovský.

_transport budky_

![transport budky](/media/transport-sokoli-budky_620.jpg "transport budky")



Václav Beran při přesunu nejdříve za pozemní asistence kolegy Michala Porteše snesl s pomocí horolezeckého lan budku z původní počeradské chladící věže. Oba ornitology přitom čekalo během prohlídky budky se zbytky keramzitu (podklad v budce) obrovské a opravdu nečekané překvapení. Pod jeho vrstvou bylo totiž v budce zahrabáno několik velikých bílých vajec. „Tak to jsem ještě neviděl, to vypadá na husí vejce,“ zavrtěl nevěřícně hlavou Michal Porteš a stejně tak se k němu přidal i Václav Beran: „Loňská snůška sedmi vajec husy veliké, v sokolí budce, a ještě k tomu sedmdesát metrů vysoko. Tak tomu opravdu říkám ornitologický unikát.“. Husy totiž nehnízdí takto vysoko jako sokoli, málokterý pták hnízdí takto vysoko. Normálně si husy stavějí hnízdo z rákosových stébel a větviček u vody, na vrbách, na ostrůvcích pod keři. 

 „Sokol kolem chladicí věže zrovna poletoval, ale příliš nadějí na jeho zahnízdění právě v této přemístěné budce nedávám. Pár totiž víceméně úspěšně vyvádí své mladé na nedalekém komínu, kde má budku již řadu let. Když ale v budce zahnízdí poštolky, bude jen dobře, neboť i těch ubývá,“ konstatoval po instalaci ornitolog Václav Beran. Poštolky budky instalované pro sokoly obsazují na rozdíl od hus často.

![](/media/priprava_budky_620.jpg)
