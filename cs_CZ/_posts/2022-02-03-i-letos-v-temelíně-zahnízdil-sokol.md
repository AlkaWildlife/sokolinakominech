---
title: I letos v Temelíně zahnízdil sokol
published: true
image: /media/temelin_sokol_samice_2021.jpg
listing_thumbnail: /media/temelin_sokol_samice_2021_274.jpg
description: Do budky v areálu elektrárny se i letos nastěhoval sokolí páreček
date: '2021-05-12'
category: news
layout: news
---
Do budky umístěné na druhé nejvyšší stavbě v areálu elektrárny Temelín se i letos nastěhoval sokolí páreček. Potvrdil to ornitolog Václav Beran, který v těchto dnech budku kontroloval.

Zatímco v Jaderné elektrárně Dukovany si budku vyhlídli sokol i raroh a ornitologové čekají, který ze vzácných dravců ji obsadí, v Temelíně už mají jasno. „_V budce byla samička, kterou jsme trochu překvapili, takže se nechala i chytit,_“ poznamenal Václav Beran.



Ta stejně jako loni snesla dvě vajíčka. Podle ornitologů to ale není dobré znamení. „Většinou, když je ten pár zkušenější, tak snáší tři až čtyři. Uvidíme z fotopasti, jak to bude dále probíhat,“ dodal Václav Beran.



Podle ornitologa nabízí Temelín chráněným sokolům ideální podmínky. „_Výškové stavby jsou totiž mezi těmito dravci oblíbené. Navíc díky velkému množství různých druhů ptáků má zde sokol i hodně přirozené potravy_,“ vysvětlil Beran.

Sokoli pro elektrárnu problém rozhodně nepředstavují. Budka je instalována na ochozu ventilačního komína z budovy pomocných provozů. Ničemu tady nepřekáží, pouze se využil prostor, který slouží pro případné pochůzky.

 [Jaderná elektrárna Temelín ](/budky/cez-temelin)se připojila k programu ČEZ sokolí farmy na záchranu sokolů stěhovavých před čtyřmi lety.
