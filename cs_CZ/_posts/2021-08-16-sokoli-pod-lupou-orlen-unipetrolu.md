---
title: Sokoli pod lupou Orlen Unipetrolu
published: true
image: /media/01krouzkonavi_spolana_620.jpg
listing_thumbnail: /media/01krouzkonvani_spolana_274.jpg
description: >-
  Letošní rok se sokolům v areálech skupiny ORLEN Unipetrol dařilo, na čtyřech
  komínech se vylíhlo 10 mláďat. 
date: '2021-08-16'
category: news
layout: news
---
Letošní rok se sokolům stěhovavým hnízdícím v areálech skupiny ORLEN Unipetrol mimořádně dařilo. Na čtyřech komínech v Litvínově, Kralupech nad Vltavou a Neratovicích se vylíhlo 10 mláďat tohoto kriticky ohroženého dravce. Námluvy, sezení na vejcích, výchovu mladých i plno napínavých momentů mohli zájemci sledovat od března do června v přímém přenosu na webu [www.starameseosokoly.cz](www.starameseosokoly.cz). Životní příběhy sokolích párů z ORLEN Unipetrolu zaznamenává pravidelně od roku 2011 i ornitolog Václav Beran ze sdružení ALKA Wildlife. Doposud se díky tomuto projektu vylíhlo již 40 mláďat a zásluhou kroužkování je možné sledovat jejich další osud.   

## Inkognito hnízdění 

Výrobní areál Chempark v Záluží u Litvínova se mohl letos pochlubit rovnou pěti mláďaty sokolů stěhovavých. Na tamních komínech hnízdily dva páry, což řadí chemičku k unikátním místům v Česku na ornitologické mapě, protože tak blízko vedle sebe sokoli většinou nehnízdí.  Na komíně teplárny T700 se vylíhly ve stometrové výšce dvě samičky a jeden sameček a uživatelé Facebooku jim v soutěži nadělili jména Mia, Žofinka a Falco. To hnízdění sokolů v druhé části litvínovského areálu – na etylenové jednotce – bylo dlouhou dobu tajemstvím. Mláďata se vylíhla jako poslední v celé skupině ORLEN Unipetrol. Sokolí rodiče i tady zamýšleli tříčlennou rodinu, protože ornitologové nalezli v hnízdní budce třetí, neoplozené vejce, ale příroda se zařídila po svém. V červenci rodiče poslali mláďata na zkušenou do světa, kde po třech letech začnou sama s hnízděním.

## Samičky jako velké cestovatelky

Po roční odmlce se i rafinérie v Kralupech nad Vltavou pochlubila novým přírůstkem. „_I když samička snesla v březnu tři vajíčka, v budce na nás čekala mláďata dvě – samička a sameček. Byla ve výborné kondici a každé dostalo po dvou kroužcích; vedle ornitologického i druhý, který lze přečíst z dálky dalekohledem nebo pomocí fotopasti_,“ popisuje ornitolog Václav Beran ze sdružení ALKA Wildlife. Díky kroužkování bude možné sledovat, zda sokoli úspěšně přežívají, kam se odstěhují, s kým zahnízdí, jestli jsou si věrní a další pikantnosti z jejich života. A zatímco samečci se většinou zdržují v blízkosti své „rodné hroudy“, samičky jsou velké cestovatelky a objevují i cizí krajiny. Čeští sokoli byli pozorování nejen v sousedním Německu, ale například i ve vzdálenější Francii.

## Nájemní bydlení není pro každého

V neratovické Spolaně si letos sokoli udělali ze zaměstnanců „dobrý den“. Poprvé totiž hnízdili v budce na koloně v druhé části areálu, tedy mimo hledáček nově instalované online kamery. Vystrnadili odsud původní nájemníky – poštolky. Nebylo tak možné předem zjistit, kolik mláďat se vylíhlo. „_Před naším výstupem na kolonu samička vynášela nahoru uloveného holuba. Nakonec se usadila na protější chladicí věži, odkud nás pozorovala. Mezitím jsme v budce našli tři sokolí puberťáky, které jsme za jejich hlasitého pokřiku okroužkovali. Byli už téměř opeření, ale velmi klidní, takže se akce vyvedla podle plánu_,“ komentuje Václav Beran. V původní budce se namísto toho zabydleli holubi. Nevydrželi tu však dlouho. Sokoli jsou totiž teritoriální ptáci, a tak si po vylíhnutí mladých přiletěli zjednat patřičný respekt.  

<br/>

„_V ORLEN Unipetrolu se dlouhodobě snažíme minimalizovat dopady výroby na životní prostředí a dbát na jeho ochranu. Do roku 2050 chceme být emisně neutrální, přičemž jen loni dosáhly naše náklady spojené s ekologizací dvou miliard korun. Do této kategorie patří i projekty na podporu životního prostředí, kterými jsou hnízdění sokolů stěhovavých, vysazování ryb do Bíliny a Labe a chov včel medonosných_,“ shrnuje Katarzyna Woś, místopředsedkyně představenstva skupiny ORLEN Unipetrol a dodává: „_O vzácné dravce se v ORLEN Unipetrolu staráme již jedenáctým rokem a ten letošní je co do počtu vyvedených mláďat nejúspěšnější. Za ta léta se u nás vylíhlo již 40 mladých, což je velký příspěvek pro rozšiřování kriticky ohrožené populace sokolů stěhovavých. Také díky nám vzrostl za poslední roky počet volně žijících sokolů v České republice z osmdesáti na sto deset párů. I když jde o skvělý pokrok, počet sokolů je stále nízký, a proto v našem snažení budeme pokračovat i nadále_.“
