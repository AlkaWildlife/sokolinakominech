---
title: V průmyslových areálech mohou hnízdit rorýsi
published: true
image: /media/budky_pro_rorysy.jpg
listing_thumbnail: /media/budky_pro_rorysy_274.jpg
description: >-
  V průmyslových areálech mohou najít domov i další druhy ohrožených ptáků,
  nejen sokoli. V JE Temelín jim instalovali budky.
date: '2023-03-31'
logoset: ČEZ
category: news
layout: news
---
V průmyslových areálech mohou najít domov i další druhy ohrožených ptáků, nejen sokoli. 

V jaderné elektrárně Temelín instalovali energetici na jednu z budov vedle nového pláště na zateplení i šest budek pro ohroženého rorýse obecného. Podle Václava Berana by se do nich noví obyvatelé měli nastěhovat začátkem května.

„_Plášť budovy procházel rekonstrukcí. Přitom si naši zaměstnanci všimli poměrně velkého počtu rorýsů. Situaci jsme konzultovali s ornitologem a rozhodli jsme se jim na budově vytvořit zázemí,_“ uvedl Jan Kruml, ředitel Jaderné elektrárny Temelín.

Ze stěhovavých ptáků zůstává rorýs obecný v České republice prakticky nejkratší dobu. Z teplých krajin se vrací začátkem května a v srpnu se opět přesouvá za teplem. Zajímavostí je, že celý život tráví v podstatě ve vzduchu. „_Ve vzduchu spí i páří se. Hnízda využívá k snesení vajíček a jejich zahřívání_,“ konstatoval Václav Beran, který už loni v Temelíně zaznamenal desítky rorýsů. „_Jde o ohrožený druh, i proto přístup elektrárny velmi vítám. Budky temelínští umístili velmi sofistikovaně a je velká pravděpodobnost, že zde začátkem května zahnízdí_,“ doplnil Václav Beran. 

V Temelíně už také vyhlíží sokoly. „_Hnízdo v Temelíně jsem zkontroloval. Byly v něm zbytky potravy. Je tedy patrné, že se sem sokoli vrátili. A pokud se v páru něco nestalo, tak by měli i zahnízdit. To ukáží následující dny_,“ poznamenal Václav Beran.

Sokoli v Temelíně poprvé zahnízdili před třemi roky, první tři mláďata z elektrárenského provozu vzlétla loni.

_detailnější pohled na budky pro rorýsy_

![](/media/budky_pro_rorysy_v.jpg)
