---
title: Sokoli z Litvínova již také sedí na vejcích
published: true
image: /media/01-sokol_620.jpg
listing_thumbnail: /media/01-sokol_274.jpg
description: >-
  Již můžete sledovat v přímém přenosu hnízdění sokolů, například v Litvínovské
  chemičce.
date: '2022-03-25'
category: news
layout: news
---
Sledujte v přímém přenosu na [www.starameseosokoly.cz](www.starameseosokoly.cz) hnízdění sokolů stěhovavých, kteří se již dvanáct let pravidelně vracejí na komíny výrobního závodu ORLEN Unipetrolu v Záluží u Litvínova, aby tu vyvedli mladé. Samička sokola snesla v polovině března dvě vajíčka a nyní je zahřívá. Hnízdo je umístěné ve stometrové výšce na komíně teplárny T700, která je součástí největšího chemického závodu v Česku. Druhé hnízdo, umístěné na komíně etylenové jednotky v petrochemické části závodu, zatím čeká na své sokolí obyvatele.

Hnízdění sokolů, tedy období od námluv po vyvedení mladých začíná obvykle na přelomu února a března. Do té doby žije sokolí pár svým obvyklým tempem. Pohybuje se ve svém teritoriu, ale hnízdo k životu nevyužívá. Samička zpravidla snáší 1–4 vejce, na kterých sedí zhruba 30 dní, než se vylíhnout mláďata. Pak začíná pro rodiče opravdový kolotoč starostí, jelikož potomci vyžadují pravidelnou péči, aby již v červnu měli dostatek sil a znalostí k opuštění hnízda. Mladí dravci se vydají na zkušenou do světa a po dvou až třech letech si hledají vlastní teritorium, ve kterém se dokáží uživit a přivést na svět další generaci tohoto ohroženého ptačího druhu. 

Sokoly monitoruje Václav Beran již od roku 2011: „_Přibližně tři týdny po vylíhnutí mláďata kroužkujeme, což do budoucna slouží k objasnění původu ptáků na českém území. Během návštěvy hnízda se odhalí i jejich pohlaví_“. Doposud se na komínech ORLEN Unipetrolu v Litvínově, Kralupech nad Vltavou a Neratovicích vylíhlo 40 mláďat.
