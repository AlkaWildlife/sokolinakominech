---
title: V Temelíně se poprvé vylíhli sokolíci
published: true
image: /media/sokoli_temelin_2022_01.jpg
listing_thumbnail: /media/sokoli_temelin_2022_01_274.jpg
description: 'Po dvou letech hnízdění se dočkali sokolích mláďat i v Temelíně '
date: '2022-05-13'
category: news
layout: news
---
V Jaderné elektrárně Temelín odhalila fotopast radostnou zprávu. Tamnímu sokolímu páru se vylíhla po dvou letech hnízdění první ptáčata. Na začátku května se za mláďaty tohoto ohroženého dravce vydal Václav Beran, aby je přímo na komínu zkontroloval a okroužkoval.

"_Mláďata jsou v dobrém stavu, mají se čile k světu. Jde o tři samičky staré necelé dva týdny_," uvedl Václav Beran. Mláďata rovnou okroužkoval, hliníkové kroužky jim nasadil na obě nohy. Jeden značí, že jde o sokola z Česka. "_Ten se kontroluje při odchytu. Druhý pak umožňuje kontrolu na dálku pomocí dalekohledu_" doplňuje.

Temelínskému páru se mládě narodilo po dvou letech hnízdění. Energetici sokolí mláďata sami pojmenovali. Inspirovali se jmény z konce dubna, kdy mláďata přišla na svět. "_Máme tedy Valerii, Evženii, Alexandru,_" uvedl ředitel temelínské elektrárny Jan Kruml. Člen představenstva ČEZ Bohdan Zronek připomněl, že areál láká nejen ptáky; v Temelíně se také vyrábí med.

V budce na stometrovém ventilačním komíně elektrárny se mláďata zdrží asi měsíc a půl. Pak rodné hnízdo opustí. "_První dva roky bývají sokoli hodně bouřliví, různě se potulují, uletí třeba i stovky kilometrů. Výjimkou tak není, že na ně narazí třeba kolegové z Francie. Hnízdit začínají kolem třetího roku života_," řekl Beran.

![](/media/vaclavberan-sokoli-temelin.jpg)



Reportáž přímo z kroužkování na komíně můžete shlédnout např. [na ČT24](https://ct24.ceskatelevize.cz/3484272-na-komine-jaderne-elektrarny-temelin-se-vylihla-prvni-sokoli-mladata)
