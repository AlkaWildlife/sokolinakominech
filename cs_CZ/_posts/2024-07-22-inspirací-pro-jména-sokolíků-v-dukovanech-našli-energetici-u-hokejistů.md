---
title: 'Inspirací pro jména našli energetici u hokejistů '
published: true
image: /media/dukovany-ctyri-mladata_hokeji_620.jpg
listing_thumbnail: /media/dukovany-ctyri-mladata-hokeji_274.jpg
description: V Dukovanech sokolí pár už potřetí vyseděl další čtyřčata.
date: '2024-06-01'
logoset: ČEZ
category: news
layout: news
---
Energetici v Jaderné elektrárně Dukovany opět přispěli k záchraně ohroženého druhu sokola stěhovavého. V připraveném umělém hnízdišti na 125 m vysokém ventilačním komíně se sokolímu páru povedlo opět vysedět čtyři zdravá mláďata: Davida, Lukáše, Radku a Romanu. Inspirací pro jména letošních mláďat našli energetici u hokejistů národní reprezentace letošního mistrovství světa.

Speciální hliníkové budky umožňující páru ohrožených dravců poklidné zahnízdění a vyvedení mláďat nechali na ventilační komíny energetici umístit jako součást „sokolí farmy“ Skupiny ČEZ. Poprvé sokolí pár zahnízdil v Jaderné elektrárně Dukovany na jaře 2020 a hned napoprvé z něj vzlétla čtyři sokolí mláďata. O další dva roky později se sokolímu páru povedlo tento úspěch zopakovat. A po dalších dvou letech mají dukovanští energetici další čtyři sokolí strážce.

![](/media/ventilacni-komin-je-dukovany.jpg)

„_Projekty na posilování ochrany životního prostředí jsou vedle bezpečné a spolehlivé výroby čisté bezemisní energie součástí naší dlouhodobé pozornosti. Je až neuvěřitelné, že se zdejším sokolímu páru daří snést a vysedět vždy čtyři mláďata, pro každý blok jeden. Uvidíme, jak zareagují na nové zdroje, které zde plánujeme_“, říká s úsměvem k radostné události ředitel Jaderné elektrárny Dukovany přímo její ředitel Roman Havlín. Inspirací pro jména letošních mláďat našli energetici u hokejistů národní reprezentace letošního mistrovství světa.

_David, Lukáš, Radka a Romana_

![](/media/sokoli_ctyrcata_david_lukas_radka_romana.jpg)





Od ornitologa Václava Berana, pracovníka společnosti ALKA Wildlife, o. p. s., dostalo každé ze sokolích mláďat dva hliníkové kroužky. Jeden značí, že jde o sokola z České republiky. Ten se kontroluje při odchytu, druhý pak umožňuje kontrolu na dálku pomocí dalekohledu. „_Právě díky kroužkům a fotopasti, jsme mohli identifikovat rodičovský pár_“, konstatoval po prostudování fotografií z fotopasti Václav Beran, výzkumný pracovník ALKA Wildlife, o. p. s., jinak také zoolog a kurátor sbírky Muzea města Ústí nad Labem. „_Všechna mláďata jsou zdravá, rodiče o ně řádně pečují a zásobují je dostatkem potravy. Opět jde o genderově vyvážený pár, tedy o dvě samičky a dva samečky_“. Na ventilačním komíně zůstanou mláďata přibližně ještě jeden až dva měsíce. Pak se rozletí do světa, stejně jako naši hokejisté.
