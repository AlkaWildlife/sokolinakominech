---
title: Nová sezóna začíná čištěním budek
published: true
image: /media/sokol-probostov-20220212.jpg
listing_thumbnail: /media/sokol-probostov-20220212-274.jpg
description: >-
  První větší sokolí misi má za sebou Václav Beran, konkrétně do jaderné
  elektrárny Temelín, kde vyčistil sokolí budku a nainstaloval fotopast.
date: '2022-02-15'
logoset: ČEZ
category: news
layout: news
---
12.2.2022

Svou letošní první sokolí misi má za sebou Václav Beran, během níž se vydal na jih Čech. Konkrétně do jaderné elektrárny Temelín, kde na nejvyšším ochozu stometrového ventilačního komína vyčistil sokolí budku a nainstaloval fotopast. 

Další dny pak za stejným účelem strávil (a ještě stráví) objížděním lokalit Skupiny ČEZ na severu Čech. Tou první byla bývalá výtopna ČEZ Teplárenské v Proboštově. „_Sokolí pár už tam byl. Samec i samice střídavě poposedávali na zábradlí ochozu, a když jsem vylezl až k nim, tak uletěli. Vyčistil jsem jim budku, vybral zbytky potravy a nasypal novou podestýlku. Zbytky kořisti důkladně prohlížím a určuji až v muzeu, už na komíně mě ale upoutala jedna lebka s masivním zobákem. Byl to amazoňan modročelý, středně velký papoušek, který se z nabyté svobody asi dlouho neradoval. Měl smůlu, že letěl zrovna kolem proboštovského komína. Jinak jsem naň lezl zrovna v době, kdy bylo poměrně větrno, takže když jsem chtěl z lahve nalít vodu na dno budky, vítr zvedl proud vody proti mně. Místo z lahvového vodopádu se tak najednou stal menší gejzír a dokonale umyl spíše mě než budku_,“ zasmál se Václav Beran.

Podle Václava nastal nyní nejvyšší čas pro přípravu jarního zahnízdění sokolů. Pokud totiž počasí vydrží jako dosud, začnou sokolí páry pomalu ale jistě tokat. Proto se nyní chystá  vyčistit budky a nainstalovat fotopasti  i v elektrárnách Tušimice, Prunéřov a Ledvice a také na komínu Teplárny Trmice. „_Prakticky všude jsem už během cest kolem sokolí přelety zaznamenal. Páry na stavbách totiž ani během zimy svá teritoria neopouštějí. Například ten tušimický s oblibou loví hned naproti elektrárně nad dnes již plně zrekultivovaným odkalištěm. To samé se týká párů z Prunéřova a Ledvic, také zimují v areálu elektráren a loví v okolí, které je pro ně na potravu díky rozmanitosti ptačích druhů velmi bohaté_,“ dodává.

Zvláště letos se těší na návštěvy v Elektrárně Tušimice, kde vloni přemístil sokolí budku na jinou chladicí věž, a to přímo na schodišťový ochoz. „_Když jsme ji v roce 2011 vůbec jako první připevnili na korunu chladicí věže, takže vlastně na něm visela, tak mě tehdy ani nenapadlo, že se k mladým vlastně nedostanu. Žádný z tušimických sokolíků tudíž nebyl dosud okroužkován. To se nyní pochopitelně změní,_“ říká Václav Beran. Podle něj si zatím vždy sokoli z různých důvodů přemístěné budky bez problémů našli a znovu osídlili. Většinou to bývá kvůli nutným opravám či revizi zařízení.
