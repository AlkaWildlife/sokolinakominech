---
title: Sokolí samička z Temelína dostala jméno Laura
published: true
image: /media/laura.jpg
listing_thumbnail: /media/laura_m.jpg
description: >-
  V jaderné elektrárně Temelín se vylíhlo jedno mládě sokola, dostalo jméno
  Laura.
date: '2023-06-18'
logoset: ''
category: news
layout: news
---
**V jaderné elektrárně Temelín se nedávno vylíhlo mládě sokola stěhovavého, dostalo jméno Laura. Sokolí pár jej na svět přivedl v budce na druhé nejvyšší stavbě v areálu, stometrovém ventilačním komíně. Stav mláděte zkontroloval Václav Beran, který jej také okroužkoval.**


„_Jde o samičku starou něco přes měsíc. Je v dobrém stavu a má se čile k světu_,“ konstatoval krátce po kontrole Václav Beran. Pod dohledem sokolí mámy bylo mládě také okroužkováno. „_Je to bezpečné, kroužky nasazuji podle velikost nohy. I přes nízký věk sokolům noha už neroste_,“ upřesnil. Hliníkové kroužky sokolím mláďatům nasadil na obě nohy. První se kontroluje při odchytu a značí, že jde o sokola z České republiky. Druhý pak umožňuje kontrolu na dálku pomocí dalekohledu.

V budce na stometrovém ventilačním komíně elektrárny Temelín se mládě zdrží přibližně měsíc a půl. Pak své rodné hnízdo opustí. „_První dva roky bývají sokoli hodně bouřliví, různě se potulují, uletí třeba i stovky kilometrů. Narazit na ně mohou kolegové v podstatě kdekoli v Evropě. Hnízdit začínají kolem třetího roku života_,“ vysvětluje Václav Beran.
Temelínskému páru se mládě vylíhlo druhý rok po sobě. Loni pár přivedl na svět tři samičky – Valerii, Evženii a Alexandru. I tentokrát temelínští malé sokolče pojmenovali - dostala krásné jméno Laura.
