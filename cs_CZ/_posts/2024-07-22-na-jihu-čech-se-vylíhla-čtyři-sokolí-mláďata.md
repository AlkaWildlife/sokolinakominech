---
title: Na jihu Čech se vylíhla čtyři sokolí mláďata
published: true
image: /media/f5drkg9f_620.jpg
listing_thumbnail: /media/f5drkg9f_274.jpg
description: >-
  Na komínu na jihu Čech se letos vylíhla čtyři sokolí mláďata. Od roku 2019 je
  to již 22 mláďat.
date: '2024-05-05'
category: news
layout: news
---
Sokolí pár, který hnízdí na komínu výtopny ve Vrátě v Českých Budějovicích, má v roce 2024 čtyři mláďata. Ta se v umělé hnízdní budce, kterou sem ornitologové umístili v roce 2016, vylíhla v polovině dubna.

„_Mláďata jsou zdravá a ve výborné kondici. Vylíhla se letos opět mezi prvními v hnízdech, která monitorujeme, a také mezi prvními jsme je okroužkovali_,“ řekl ornitolog Václav Beran, který sokolí hnízdiště na komínu výtopny ve Vrátě kontroluje od samého začátku.



Každoročně díky web kameře, která umožňuje sledovat život v hnízdě, na komín vyleze, hnízdo zkontroluje, mláďata prohlédne a okroužkuje.



Samotný vrátecký komín je vysoký 160 metrů a patří mezi nejvyšší betonové stavby v kraji. Momentálně slouží dosluhující uhelné výtopně. Umělou hnízdní budku ornitologové před osmi lety umístili na ochoz komínu ve výšce 120 metrů.

_Komín českobudějovické teplárny._

![](/media/77oyh6qn_620.jpg)

„_Sokoli si kvůli své plachosti vybírají pro hnízdění především skalnaté výběžky. Kvůli nadměrné lidské návštěvnosti těchto lokalit ale přírodních hnízdišť ubylo a sokoli si hledají jiná. Tady jsme jim pomohli instalací hnízdní budky na vysokém komínu průmyslového areálu, kde mají relativní klid,_“ dodal Beran.



Díky kroužkování lze pak dravce sledovat po celý jejich život. „_Sokol stěhovavý dostává kroužky dva, jeden klasický ornitologický, který má velmi malé znaky. Ten druhý je popsaný velkými písmeny a číslicemi a ty lze dalekohledem rozpoznat na dálku. Tak byl identifikován třeba i samec, který se v Českých Budějovicích v roce 2019 narodil a už druhým rokem hnízdí v Brně s partnerkou, která se narodila v Německu_,“ řekl ornitolog.



Letos jde podle něj o šesté hnízdění na vráteckém komínu a bylo tu vyvedeno již 22 mláďat. Život v hnízdě lze sledovat na <https://www.zevovrato.cz/hnizdo/>.
