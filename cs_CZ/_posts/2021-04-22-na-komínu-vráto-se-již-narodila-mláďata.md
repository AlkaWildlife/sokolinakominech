---
title: Na komínu Vráto se již narodila mláďata
published: true
image: /media/cb_2021_samice_narozene_mlade.jpg
listing_thumbnail: /media/cb_2021_samice_narozene_mlade_274.jpg
description: >-
  I přes chladné jaro záběry z webkamery už ukázaly mláďata na komíně Vráto v
  Českých Budějovicích.
date: '2021-04-22'
category: news
layout: news
---
TISKOVÁ ZPRÁVA TEPLÁRNY ČESKÉ BUDĚJOVICE

ČESKÉ BUDĚJOVICE, 21. dubna 2021

Komín českobudějovické teplárny ve výtopně Vráto se už třetím rokem po sobě stal místem narození mláďat ohroženého sokola stěhovavého. Záběry z webkamery ukazují tři přírůstky v hnízdní budce umístěné ve výšce 120 metrů. Mláďata se narodila pravděpodobně 12. dubna, ale poprvé se je podařilo zahlédnout až tento týden v pondělí. 

„_Věděli jsme, že samice začala vejce snášet 8. března a i vzhledem k chladnému počasí panovaly obavy, zda mladé vůbec vyvede. Naštěstí vše dopadlo dobře a ze čtyř snesených vajec jsou nakonec tři přírůstky. Jsou vitální a rodiče o ně zatím vzorně pečují_,“ říká Bohdana Kollerová z útvaru komunikace teplárny. 

Jde o nekroužkovaný pár, který na vráteckém komíně zahnízdil už potřetí. Zhruba za dva měsíce bude jasné, zda odchová i mláďata letošní. Dosud zde vyvedl deset mláďat. Předloni tři a vloni čtyři. Když se to stalo poprvé, šlo o mimořádnou událost, protože podle ornitologa Václava Berana ze sdružení Alka Wildlife, se s výjimkou Šumavy do té doby žádná prokázaná sokolí hnízdění v jižních Čechách v literatuře neobjevovala. A to ornitologické záznamy sahají až do 19. století. 

Zhruba za tři týdny ornitolog mláďata okroužkuje. To už bude jasné, v jaké kondici jsou. 

„_Z narození třetí generace mláďat máme velkou radost, protože jde o dílčí metu odpovědného přístupu k životnímu prostředí, který je přirozenou součástí naší práce,_“ uvedl Tomáš Kollarczyk, místopředseda představenstva městské teplárny. Připomněl přitom ekologizaci vlastního provozu nebo dokončenou rekultivaci odkaliště u Hodějovic a jeho začlenění zpět do přírody. 
Na projektu, který přispívá k záchraně ohroženého dravce, se Teplárna České Budějovice podílí od prosince 2016, kdy byla na ochozu 160 metrového komínu umístěna speciální hliníková budka. V červnu 2017 se v ní objevila první sokolí samice a každý další rok na podzim opět. Předloni se utvořil i sokolí pár, zahnízdil a od té doby se k teplárenskému komínu každoročně vrací. 
Zatím se neví, jaké je pohlaví mláďat. To se pozná až při kroužkování. Do té doby lze tipovat na [Facebooku teplárny](https://www.facebook.com/teplarna) a soutěžit o rodinné vstupenky do ZOO Hluboká. Dění v sokolím příbytku lze sledovat na webu <http://hnizdo.zevovrato.cz/>



_krmení tří hladových krků_

![](/media/cb_2021_krmeni_02.jpg)

![](/media/cb_2021_krmeni_01.jpg)
