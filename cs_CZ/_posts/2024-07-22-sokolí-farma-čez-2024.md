---
title: Sokolí farma ČEZ 2024
published: true
image: /media/cas-obeda-v-probostove-20240621-123534_620.jpg
listing_thumbnail: /media/cas-obeda-v-probostove-20240621-123534_274.jpg
description: Letos se do světa rozletí dalších dvaadvacet mláďat z komínů ČEZ
date: '2024-06-21'
logoset: ''
category: news
layout: news
---
Stejně jako vloni i letos zaregistrovali ornitologové z ALKA Wildlife jedenáct párů kriticky ohroženého sokola stěhovavého na výškových stavbách (komínech a chladicích věžích) Skupiny ČEZ. Jejich monitoring obnáší dění kolem sokolích budek v lokalitách Dětmarovice, Dukovany, Ledvice, Mělník, Počerady, Poříčí, Proboštov, Prunéřov, Temelín, Třeboradice, Tušimice a Trmice od začátku února až do konce listopadu. Z šesti párů na severu Čech se bohužel nezadařilo tušimickému a počeradskému, byť oba stále v budkách přebývají. Přesto zde přišlo na svět celkem 13 sokolích mláďat. Dalších 9 se jich proklubalo na denní světlo mimo Ústecký kraj. Od roku 2011 se do světa rozletělo ze staveb ČEZ již 163 sokolích mláďat a letos k nim přibude dalších dvaadvacet. 

_Ledvická trojčata_

![](/media/ledvicka-trojcata-tesne-po-okrouzkovani_620.jpg)

„_Co mne obzvláště potěšilo, byl návrat sokolího páru na chladicí věž v Elektrárně Prunéřov.  Vloni někdy koncem května zmizel, aniž by zahnízdil, přestože se v této lokalitě zdržoval minimálně od roku 2006 a po instalaci budky v roce 2013 zde  pak vyvedl celkem 17 mláďat. Třikrát sice bylo zahnízdění neúspěšné, ale pár vždy v lokalitě zůstal. Letos si to ovšem vynahradil hned třemi potomky_,“  říká ornitolog Václav Beran, jinak také zoolog a kurátor sbírky Muzea města Ústí nad Labem a výzkumný pracovník ALKA Wildlife, o. p. s. Podle něj se ovšem letos opět nezadařilo samci Ledvíkovi a samici Rex z chladicí věže Paroplynového cyklu Počerady. „_Zatímco vloni  zmizela kromě nich i vejce, zbylo jen pár drobných skořepin, letos pro jistotu nezahnízdili vůbec. Jak ale dokazují fotky z fotopasti, v budce se stále zdržují. To samé platí o páru z Elektrárny Tušimice, také on je na místě, ale bez snůšky vajec a tudíž i mladých_.“

_Čtyřčata z Proboštova_

![](/media/ctytrcata-z-probostova_620.jpg)

Další severočeské sokolí páry ornitologa Berana již nezklamaly. V budkách na chladicích věžích v elektrárnách Prunéřov a Ledvice okroužkoval 2x trojčata, stejně tak i na komíně v Teplárně Trmice. Na ochozu komína bývalé výtopny ČEZ Teplárenské v Proboštově přišly na svět již tradičně čtyřčata. Celkem se tak za dalším sokolím dobrodružstvím rozletí 13 mláďat.

![](/media/sokoli-obed_620.jpg)

„_Aby byl výčet sokolí farmy Skupiny ČEZ kompletní,  musíme k nim ještě přidat dvojčata z Elektrárny Dětmarovice, trojčata z Jaderné elektrárny Dukovany, jde o nový pár po úhynu samice, a jedináčka z Jaderné elektrárny Temelín. V areálu společnosti Energotrans v Třeboradicích u Prahy trojčata. Zde si po úhynu samce našla jeho neznačená partnerka už vloni mladšího náhradníka s vysílačkou a letos se jim poprvé zadařilo_,“ doplňuje Václav Beran s tím, že jedinou neobsazenou lokalitou je stále Elektrárna Poříčí. „_Sem si zatím sokoli cestu nenašli, byť kdysi nad elektrárnou přelétávali. Budka tudíž slouží opět poštolkám_.“ Jedinou letošní neznámou podle ornitologa zůstává stále mělnická lokalita, kde sokolí pár hnízdí na komínu Teplárny Energotrans. „_Zatím zde ale vždy měl minimálně jedno mládě. Vejce tam byla i letos, ale samice vždy seděla v budce tak, že nebylo nic kolem ní vidět. Teď už tomu nechávám volný průběh, tak uvidíme_.“

_Sokoly hlídají kamery a fotopasti_

![](/media/jedna-z-fotopasti-tato-se-nachazi-na-ochozu-komina-v-teplarne-trmice.jpg)

Skupina ČEZ patří mezi průkopníky ochrany sokola stěhovavého v průmyslových lokalitách. Energetická společnost byla vůbec první v České republice, kdo začal s ornitology spolupracovat na umístění hliníkových sokolích budek na výškových elektrárenských či teplárenských stavbách. Stalo se tak v roce 2011, kdy byla první budka umístěna na ochozu chladicí věže v Elektrárně Tušimice. Ornitologové z Alka Wildlife mají podporu vedení společnosti od samého začátku projektu, který se během dvanácti let dostal z pokusné fáze až na úroveň jakési stabilní „sokolí farmy“. Výroba a instalace budek přitom probíhá v režii ČEZ. Ornitologům je pak umožněn vstup do provozů za účelem monitoringu sokola stěhovavého, včetně umístění fotopastí a kroužkování narozených mláďat. Od roku 2015 Nadace ČEZ přispívá na monitoring sokola stěhovavého v rámci grantu Podpora regionů. Včetně letošního roku již celková částka přesáhla dva miliony korun.

_Trmická trojčata_

![](/media/trmicka-trojcata_620.jpg)
