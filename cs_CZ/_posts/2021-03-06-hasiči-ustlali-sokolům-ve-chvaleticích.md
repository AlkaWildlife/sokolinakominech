---
title: Hasiči ustlali sokolům ve Chvaleticích
published: true
image: /media/hasici_komin_chvaletice.jpg
listing_thumbnail: /media/hasici_komin_chvaletice_274.jpg
description: >-
  Na nejvyšší komín v republice lezecký tým elektrárenských hasičů dopravil
  stelivo do budek.
date: '2021-03-06'
category: news
layout: news
---
4.března 2021

Třísetmetrový komín Elektrárny Chvaletice může posloužit i jako domov pro sokola stěhovavého. Na nejvyšší komín v republice lezecký tým elektrárenských hasičů dopravil stelivo do budek přísně chráněného opeřence. Sokoli zatím budky, které jsou zde instalované od roku 2017 nevyužili, možná právě proto, že zde bylo málo steliva. 

Operace „Stelivo“ začala ve středu po poledni přípravou lezecké výstroje. Kolem druhé hodiny čtyři lezci zahájili vlastní výstup na komín. Speciální budky ve výškách 120 a 160 metrů byly na komín nainstalovány již v roce 2017.

Do výšky 160 metrů museli zdolat přes 600 příček žebříku, život jim znepříjemňovala zima a hustá mlha. Do hnízda dopravili 50 kilogramů tzv. keramzitu, který má sloužit jako stelivo. 

„_Keramzit jsme si rozdělili do dvou břemen, která je pak jednodušší vytáhnout pomocí kladky a provazu na jednotlivé ochozy_,“ uvedl jeden z lezců Michal Rambousek k dvouhodinové operaci.



Operace se uskutečnila těsně před začátkem hnízdění sokolů, které má začít každým dnem. Cílem je nalákat nové obyvatele k uhnízdění a vyvedení mláďat.



V areálu elektrárny již hnízdí několik párů poštolek. „_Sokoli se pohybují ve vyšší výšce než poštolky. K hnízdění potřebují klidné místo, kam se nedostane člověk. Oproti tomu poštolky využívají spíše dutiny na rozmanitých stavbách, například větrací šachty, průduchy na půdy, výklenky či římsy_,“ řekl Beran.
