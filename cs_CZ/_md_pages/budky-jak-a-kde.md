---
title: Budky - jak a kde
published: true
permalink: /sokol/budky-popis
description: Jak vypadají budky pro sokoly a kam se instalují
listed: true
position: 1
layout: two_columns_page
---
Pro provozovatele objektu sokol prakticky neznamená žádné komplikace. Jediné omezení, které hnízdění sokolů přináší, je nutnost minimalizovat vstup do sokolích výšin v průběhu hnízdění, tedy od března do května. Doposud s tím na žádném objektu nebyl problém. Kromě toho, že sokoli loví místní holuby, a tím snižují jejich počet, slouží také jako výborný nástroj pro práci s veřejností. Stále jde o zvláště chráněný, kriticky ohrožený druh, který se těší velké oblibě veřejnosti i médií a firmy mohou jejich přítomnosti využít ve svůj prospěch.



Sokol stěhovavý je sice světový rekordman v rychlém létání, ale jak už to bývá, příroda mu zase ubrala jinde. Neumí si postavit vlastní hnízdo. S tímto dávno známým faktem, buď z neznalosti, nebo z důvodu nedostatečné předvídavosti, ale nepočítali stavitelé industriálních objektů. Na všech komínech tak narazíte na krásné hladké ochozy, beton nejvyšší kvality, ale hnízdo pro sokoly žádné. Pro zdárné hnízdění je tak třeba nainstalovat na vhodné místo, tedy hlavně dostatečně vysoko, pěknou budku. Pro sokoly už vlastně skoro boudu, luxusní 1+ KK i s koberečkem. Budka má standardně rozměry 60x60x60 cm, jedna stěna je ze ¾ otevřená a opatřená měkkou přistávací plošinkou. Vevnitř je vrstva keramzitu pro snadné vytvoření hnízdní kotlinky a pod ním je ještě koberec. Sokol, král ptačí říše, má rád výšiny. I na skalách hnízdil nejdříve na těch nejvyšších a až s postupným zahušťováním populace začal hnízdit i na menších skalkách v lesích. U staveb je to podobné. Nejdříve sokoli začínají hnízdit na komínech 100 a více metrů vysokých (první, bohužel neúspěšné, hnízdění na elektrárně Tušimice tak proběhlo v roce 2010 necelých 300 m nad zemí). V těchto případech je tedy velkou výhodou nízká hmotnost budky. Proto instalujeme budky z třímilimetrového hliníkového plechu, ale pro sokoly jen to nejlepší, proto mají nerezové dno s předvrtanými otvory pro odvod vody.



Když už máme vhodnou budku, je třeba ji ještě umístit na vhodné místo. Ideální jsou ochozy komínů. Budka je sice velká, ale sokol také není žádný drobek. Navíc okolí industriálních staveb je často pro sokoly potravně bohaté (sokol loví pouze ve vzduchu, tedy hlavně ptáky či netopýry) a sokoli si tak zde mohou dovolit početnou rodinu. Tři, obvykle však čtyři mláďata jsou v budkách na stavbách standardem. Když sokolíci dorůstají, je v budce pěkně těsno (zkuste vychovat čtyři děti v 1 + KK). Výhodou tedy je, když mláďata mohou z budky vyběhnout na ochoz a zde trénovat křídla a zdokonalovat první letové pokusy. Budky tak v naprosté většině případů instalujeme na ochozy komínů. Pouze výjimečně na chladící věže či jiné objekty (sila, střechy atp.).
